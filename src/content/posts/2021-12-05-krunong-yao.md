---
title: "ครูนงเยาวน์ กับอีกหนึ่งจุดเปลี่ยนสำคัญของชีวิต"
meta_title: "ครูนงเยาวน์ ครูภาษาไทยคนหนึ่ง กับอีกหนึ่งจุดเปลี่ยนสำคัญของชีวิต"
description: "ธีร์ธวัช ธีร์ธวัช เธอเรียกใคร ครูอยู่ในห้อง เธอต้องเกรงใจครูด้วย ผมหน้าหงอย ด้วยความสำนึกผิด และคิดว่าเออ เราทำอะไรลงไป พร้อมกลับกล่าวคำขอโทษ"
date: 2021-12-05
image: "/images/posts/krunongyao/1.jpg"
categories: ["life", "memories"]
authors: ["Theethawat Savastham"]
tags: ["memory"]
draft: false
---

ณ ชั้นสามของอาคารหนึ่ง คาดว่าเป็นอาคาร 5

> เนม เนม เนม เข้ามา ห้องนี้

เสียงของผมดังขึ้น

> ธีร์ธวัช ธีร์ธวัช เธอเรียกใคร ครูอยู่ในห้อง เธอต้องเกรงใจครูด้วย

ผมหน้าหงอย ด้วยความสำนึกผิด และคิดว่าเออ เราทำอะไรลงไป พร้อมกลับกล่าวคำขอโทษ
นี่น่าจะเป็นความทรงจำที่ชัดเจนที่สุดของผม ต่อคุณครูนงเยาว์ มาศมาลัย คุณครูภาษาไทย ที่สอนผมในชั้น ม.4

## ความท้าทายของคุณครูในการสอนห้องวิทย์คณิต

ในการสอนนักเรียนที่เป็นห้องวิทย์คณิต มันก็แน่นอนว่าเด็กอาจจะไม่ได้สนใจเนื้อหาวิชามากนัก และมันก็คงอาจจะเป็น Challenge บางอย่างให้กับคุณครู คุณครูบางท่านอาจจะใช้วิธีบังคับให้สนใจ หรือ อะไร แต่สำหรับครูนงเยาว์ ไม่ คุณครูยอมรับ Challenge นั้น คุณพยายามสอน พยายามมีเทคนิค เชื่อมโยง พยายามให้นักเรียนมาสนใจ และมีเรื่องราวหรือประสบการณ์ต่าง ๆ มาบอกแก่นักเรียนเสมอ ๆ ต่อให้ใคร ๆ ไม่ได้สังเกตุ แต่อยากให้คุณครูรู้ไว้นะครับ ว่าผมคนนี้รับรู้อยู่

## จุดเปลี่ยนสำคัญในชีวิต

ผม กับ คุณครู เรามีโอกาสได้เข้าร่วมค่ายเขียนบทกวีภาษาไทยด้วยกัน ในภาคเรียนที่ 1 ของปี 2556 ค่ายนี้ถือเป็นหนึ่งจุดเปลี่ยนสำคัญในชีวิต ที่ผมเองก็คงไม่ลืม เพราะค่ายนี้สอนให้รู้ว่า **ความที่เราคิดว่าเราเก่งแล้ว บางทีมันเป็นแค่การภูมิใจในตัวเองมากเกินไป หรือ อาจจะเป็นอีโก้ของเรา ผมเองที่หยิ่งในตัวเองเหลือเกิน กลับมาเป็นคนที่อ่อนโยนลง และเข้าใจโลกมากขึ้น**

ประสบการณ์ที่ค่ายภาษาไทย เป็นหนึ่งในเหตุการณ์สำคัญของผมในชีวิต ตอนนั้นผมอีโก้ไปเองเยอะมาก ว่าผมน่าจะเป็นคนที่เขียนดีที่สุดแล้วในเรื่องกวีต่าง ๆ ในบรรดาเพื่อน ๆ ห้อง 1 ของผม และผมเองก็คิดไปว่าเออผมเข้ากับเพื่อนได้ดีกว่าคนอื่น ๆ ผมเป็นคนแรกของห้องที่สมัครเข้าค่ายนี้ เราเดินทางกันไปที่คีรีวง

ผมน่าจะเป็นผู้ชายคนเดียวมั้งของห้องผม ที่เหลือน่าจะเป็นผู้หญิงหมด ผมเองทำนิสัยที่ไม่ดีและตรงข้ามกับสิ่งที่เราเป็นตลอด ตอนนั้นอ่ะครับครูผมมองว่าเพื่อนๆ เรามันหยิ่ง (ถ้าเพื่อนๆ ที่ไปด้วยกันวันนั้นมาอ่าน อยากจะบอกว่า เราขอโทษ) แต่สิ่งที่ผมทำคือ ผมเองนี่แหละที่หยิ่ง ผมแทบไม่ค่อยได้คุย หรือ แทบไม่คุยกันเพื่อนห้องเดียวกับผมเลยตลอดเวลา 3 วันในค่าย

ผมเองก็ไม่รู้ว่าเราเอาความมั่นใจมาจากไหนนักหนานะ ผมก็พยายามทำงานต่าง ๆ ออกมาตามที่วิทยากรพูด พยายามคุยกับเพื่อนอื่น ๆ และก็ที่แย่ไปกว่านั้นคือบางอันผมใช้อารมณ์ (ด้านลบ) ไปกับงานเขียนเยอะมากเลยครับ
และบางอย่างที่ผมเขียนลงไป ผมยังรู้สึกผิดมาถึงวันนี้ บางอย่างเหมือนผมเขียนเอามัน แล้วก็รู้สึกว่า ผมไม่ควรทำลงไปเลย

ในกิจกรรมทั้ง 3 วันของงาน ไม่เคยมีงานไหนของผมเลย ที่ได้รับการเรียกขึ้นไปพูด ซึ่งแทบทุกคนจะมีงานเขียนของตัวเองบ้าง สักคนละงานที่ได้ไปพูดไม่ว่าจะเออเขียนเรื่องสั้น เขียนบรรยายแบบว่าอยากเกิดเป็นอะไร หรือเขียนแบบร้อยกลอง ซึ่งเพื่อนๆ ผมเอง มักจะได้รับการเลือกออกไปพูด / ไปอ่านมากมาย โดยเฉพาะเพื่อนๆ ในห้องผมด้วย แต่ผมไม่เลย

## เรายังตัวเล็กมากๆ เมื่อเทียบกับโลกทั้งใบ

ในวันสุดท้าย ผมเดินขึ้นรถด้วยสภาพหงอย ๆ ครับครู แต่มันก็ทำให้ผมรู้ว่า แม้ว่าเราจะมั่นใจหรืออะไร อาจจะเพราะว่าผมเคยเขียนบล็อกบ่อย หรือเคยเขียนอะไรยาว ๆ บ่อย แต่จริงๆ แล้วเราก็ไม่ได้เลิศเลออะไรเมื่อเทียบกับคนอื่น ๆ ในโลก และก็เช่นกัน คนอื่นก็ไม่ได้ไม่มีความสามารถนะ

หลังจากวันนั้นนับถึงวันนี้ ผมเองเปลี่ยนไปมาก ผมก็ยังมีอีโก้ในตัวเองบ้างแหละครับ แต่ผมว่าลดลงเยอะเลย วันนั้นเมื่อถึงโรงเรียน จาก 3 วันที่ผมแทบไม่คุยกับเพื่อนเลย ผมยกมือคืนบ้ายบายเพื่อนๆ ในห้องตัวเองคนนึง ถือว่าเป็นจุดเริ่มต้นของการลดความหยิ่งในตัวเอง และมองคนอื่นในแบบที่มีม่านบังตาอยู่ หลังจากนั้นผมเองก็เข้าหาเพื่อน ๆ ในห้องตัวเองมากขึ้นเรื่อย ๆ สนิทกันบ้าง ไม่สนิทบ้าง แต่เราก็เป็นเพื่อนที่ดีต่อกัน ยังคงติดตามกันอยู่แม้จะผ่านเวลามานานแล้วครับ

ช่วงเวลานั้นเปลี่ยนชีวิตผมไปเยอะเลยครับ แม้ต้อนนี้ ผมเองก็ไม่ได้ภาษาไทยดีสักเท่าไหร่หรอกครับ ยังเขียนวกไปวนมาแบบนี้อยู่ แต่บางสิ่งบางอย่างที่ได้มากมันไม่ใช่แค่วิชาความรู้ แต่มันคือวิชาชีวิต

## คุณครูยังคงจำลูกศิษย์คนนี้ได้

ไม่ว่าผมจะโตขึ้นอยู่ ม.5 หรือ ม.6 คุณครูก็ยังคงอยู่ตรงนั้น ที่เดิม ที่ห้องสมุดภาษาไทย อาคาร 1 ชั้น 2 ทุก ๆ ครั้งที่ผมเดินเข้าไป อาจจะไปหาคุณครูคนอื่น สิ่งที่ผมเองจะทำทุกครั้งก็คือ ไปสวัสดีคุณครู แล้วคุณครูก็จะบอกว่า "มาหาใคร" อาจารย์คนนี้นั่งโต๊ะนี้ อาจารย์คนนี้ไม่อยู่

คุณครูยังคงจำลูกศิษย์คนนี้ได้ ไม่สิครูจำลูกศิษย์ทุกคนได้ คุณครูจะคอยถามตลอดว่า เป็นยังไงบ้าง ช่วงนี้เรียนเป็นยังไง สอบได้ที่ไหน คุณครูเองก็มีความผูกพันกับห้องเรียนของผม มีงานอะไรครูก็จะมาตลอด

ผมเองจำไม่ได้แล้วว่าผมเจอคุณครูครั้งสุดท้ายเมื่อไหร่ คุ้นๆ ว่าเจอกันที่หน้าห้องสมุดนั่นแหละ ช่วง ม.6 ปลาย ๆ หรือ อาจจะเจอกันตอนงานพรอม ม.6

ผมเองก็เป็นเด็กที่จบมาแล้ว 4 ปี ยังไม่ได้กลับไปเยี่ยมโรงเรียนที่ผมจากมาเลย ทำให้ครั้งนั้นคงเป็นครั้งสุดท้าย ที่เราได้เจอกัน เพราะตอนนี้คุณครูได้จากผมและพวกเราไปแล้ว

สิ่งใดที่ผมเองเคยล่วงเกินคุณครูนงเยาว์เอาไว้ ผมเองยังคงนึกอยู่ในใจ และจะพยายามไม่ทำแบบนั้นกับคนอื่นอีก ผมเองคงจะต้องขอโทษอีกครั้งหนึ่ง ถึงแม้ผมเองจะรู้ดีกว่าคุณครูไม่เคยโกรธอะไรผมอยู่แล้ว

## ผมดีใจมาก ๆ ที่ได้เรียน ได้เป็นลูกศิษย์

ผมดีใจมาก ๆ ที่ได้เรียน ได้เป็นลูกศิษย์คุณครูทั้งวิชาภาษาไทย และ วิชาชีวิตนะครับ ผมหวังว่าคุณครูจะภูมิใจกับผมเช่นกันนะครับ

ขอส่วนบุญส่วนกุศลที่ผมเคยได้ทำมา ได้เป็นส่วนหนุนแม้เพียงเล็ก ๆ น้อย ๆ ได้อุทิศ ไปรวมกับคุณพระรัตนตรัย และสิ่งศักดิ์สิทธิทั่วสากลโลก ที่จะพาคุณครูไปยังสรวงสวรรค์นะครับ หลับให้สบายนะครับคุณครู

ด้วยความเคารพอย่างสูง

ธีร์ธวัช สวาสดิ์ธรรม
นักเรียนที่เรียนชั้น ม. 4/1 ปีการศึกษา 2556
